Edizione diplomatica digitale del Libro dei cauteri
===============

L'edizione si può visualizzare al seguente URL: https://gitbez.github.io/librodeicauteri/

La digitalizzazione del manoscritto si può trovare su [Phaidra](https://phaidra.cab.unipd.it/o:874), la piattaforma di archiviazione permanente dell'Università degli Studi di Padova.

Il manoscritto è conservato presso la [Biblioteca "Vincenzo Pinali" antica](http://bibliotecapinaliantica.cab.unipd.it/) di Padova, che detiene i diritti di riproduzione delle immagini.

Il software usato per la visualizzazione è [EVT](http://evt.labcd.unipi.it/) versione 2 ed è stato sviluppato dagli studiosi dell'Università di Pisa.


1 - Il codice
--------------------

Il manoscritto Fanzago 2, I, 5, 28, conosciuto anche come Libro dei cauteri, è un'opera di medicina medievale in volgare veneto, scritta a Padova tra la fine del XIV secolo e l'inizio del XV secolo. Il titolo Libro dei cauteri deriva dall'incipit al f. 1v: “Qui cominça elproemio del libro dele experience che fa/el cauterio del fuocho necorpi humani copilato da [...]”, a cui fa seguito una stringa in caratteri ebraici col nome del presunto autore dell'opera, Bartolomeo, o Bartolo, Squarcialupi. Bartolomeo Squarcialupi era il soprannome di Pietro da Piombino, prima dottore in artium et medicinae, e poi, tra il 1389 e il 1403, docente di Logica presso lo Studium patavino. Poiché la scritta è una traslitterazione dal volgare, e non, quindi, una frase in ebraico, e poiché vi sono segni di una scritta sottostante raschiata, non si ritiene certa l'attribuzione del trattato a Bartolomeo Squarcialupi.

L'argomento dell'opera, come suggerito dall'incipit, è quello della pratica medica medievale della cauterizzazione, cioè dell'applicazione di strumenti incandescenti, i cauteri, su diverse zone del corpo dei pazienti. I punti in cui applicare i cauteri, il numero di cauterizzazioni, e la forma degli strumenti variavano a seconda della malattia che affliggeva il paziente. Questo trattato, quindi, serviva ad illustrare ai medici come comportarsi, con l'ausilio di figure il più possibile accurate nell'anatomia, e precise nelle indicazioni dei punti su cui operare.

Il Libro dei cauteri è una testimonianza molto rara dell'uso di illustrazioni anatomiche come supporto a insegnamenti di argomento medico, risalente agli inizi del rinascimento. I disegni sono post-giotteschi nelle forme proporzionate e nell'espressività dei volti, e in certi casi apertamente allusivi alle opere del maestro toscano, per esempio per quanto riguarda la rappresentazione del paziente epilettico al f. 10v, che richiama la figura della Stultitia, la Stoltezza, affrescata nella Cappella degli Scrovegni di Padova.

Il codice consta di dieci carte, rilegate insieme probabilmente nell'Ottocento, delle quali solo otto, figurate, più il verso di una carta, appartengono a tutti gli effetti al Libro dei cauteri. Il f. 1r, infatti, riporta la rappresentazione di un homo venarum, cioè una figura con vene e arterie in rilievo, che serviva a indicare le zone in cui eseguire le flebotomie, combinata con la raffigurazione dell'homo signorum, cioè una figura con disegnati i simboli dello zodiaco in corrispondenza di determinate parti del corpo secondo i dettami dell'astrologia medica, perché l'uomo ha i nomi dei segni zodiacali scritti sul corpo. Tale raffigurazione non sembra essere pertinente con l'argomento della cauterizzazione, per cui è possibile interpretarla come una sorta di “copertina” del Libro dei cauteri, oppure come
parte di un'opera che si trovava prima del trattato sulla cauterizzazione, e che è stata separata dal f. 1r quando il codice più ampio è stato smembrato.

Nel f. 1v inizia il proemio del Libro dei cauteri, che si interrompe ex abrupto alla fine della carta, mentre l'autore parla della composizione dell'opera. La carta 2 inizia in medias res, con la seconda metà di una frase di cui non resta l'inizio. L'argomento è mutato, si parla della storia della medicina, di chi ha permesso di renderla una scienza ponendo ordine alle pratiche e agli studi, come gli egizi, dediti all'osservazione delle stelle, o come, secondo l'autore, i quaranta “sommj medisci” furono uccisi dall'angelo di guardia alle porte del Paradiso Terrestre, mentre cercavano di entrare per ottenere “el lengno dela vita” e fare in modo che “l'omo non morisse mai”. Dopo un periodo di milleseicentotrenta anni privo di qualsiasi ars medica, comincia l'epoca dei personaggi storici come Ippocrate e Galeno. Il racconto si interrompe sul nome di Avicenna. Dalla carta successiva, numero 3, ricomincia il trattato sui cauteri. Non è solo l'argomento che cambia, è differente anche il linguaggio, in questo caso toscaneggiante. Probabilmente il f. 2 era un foglio volante che è stato cucito insieme al Libro dei cauteri perché parla di questioni legate alla medicina, e perché, ad uno sguardo superficiale, poteva sembrare la continuazione del proemio mutilo.

In quello che resta del proemio è specificato che le figure rappresentate nel trattato sono venti. Dal momento che ne restano solo sedici, si può ipotizzare la caduta di un bifoglio contenente le restanti figure. Ad un'analisi più approfondita, inoltre, sulla base di indizi testuali e della norma di Gregory, è stato notato che la corretta collocazione del f. 3 è tra le carte 9 e 10.

Nel 1905, il manoscritto è stato donato dalla famiglia Fanzago alla Biblioteca “Vincenzo Pinali” Antica di Padova, dove è tutt'ora conservato.

2 - L'edizione digitale
--------------------

Poiché il codice è l'unico testimone della tradizione dell'opera, è stata realizzata un'edizione digitale diplomatica. La trascrizione è il più fedele possibile al manoscritto, sono state rispettate la grafia, cioè, ad esempio, sono state riprodotte le s lunghe e sono state mantenute le u al posto delle v, e la struttura del testo, conservando le interruzioni di riga.

L'edizione ha un secondo livello, semi-diplomatico o interpretativo, in cui sono state sciolte le abbreviazioni, e corretti gli errori più evidenti, e in cui sono state separate le
parole brevi che nel manoscritto si trovano accorpate. Inoltre, è stata normalizzata la grafia di alcune parole. Questi interventi sono finalizzati ad una lettura più scorrevole del testo.

Per la visualizzazione è stato usato EVT versione 2, software open source sviluppato dagli studiosi dell'Università di Pisa.

Il software permette di esplorare l'edizione avendo l'immagine del manoscritto a fronte, oppure aprendo in modo parallelo la diplomatica e la semi-diplomatica, o ancora avendo a disposizione, di fianco al testo, gli elementi precedentemente selezionati (pinned).

Il software consente, inoltre, di visualizzare, tramite tooltip, le forme dell'edizione diplomatica quando si ha aperta l'interpretativa, e viceversa, in modo da non dover passare da un'edizione all'altra quando si vuole vedere, per esempio, lo scioglimento di un'abbreviazione, o, al contrario, il segno usato per abbreviare una parola.

Un'altra funzionalità è quella dell'espansione delle entità marcate, in modo da poter reperire tutte le informazioni che sono state codificate riguardo al nome in questione. Anche i metadati sono visibili nelle sezioni “MS Desc” e “Paratesto e indici”.

3 - La codifica
--------------------

La codifica è stata eseguita secondo le linee guida TEI P5. Nell'header sono stati inseriti i metadati riguardanti il manoscritto, come la collocazione, il contenuto, la lingua in cui è stato scritto, la condizione fisica, e la sua storia, che sono stati ricavati dalla bibliografia riportata di seguito.

Sempre nell'header si trovano due liste di entità, una che pertiene alle persone citate nell'opera, di cui sono state specificate le generalità, la nazionalità e l'occupazione, e una che riporta i luoghi menzionati. Dove possibile, le entità contengono il riferimento ai vocabolari controllati Virtual International Authority File (VIAF) per i nomi di persona, e Getty Thesaurus of Geographic Names (TGN) per i nomi dei luoghi.

Le entità che, invece, non è stato possibile identificare sono state codificate con persName o placeName, ma non sono state aggiunte alle liste. In alcuni casi, infatti, sono
stati citati nomi, come Ruffo o Glanchio (forse altro nome per Glaucia), che non è stato possibile collegare con sicurezza a personaggi storici, o a persone citate in altre parti del testo, specialmente perché il testo è mutilo, per cui non si hanno informazioni sufficienti per questo tipo di ricostruzione.

Nell'encodingDesc sono stati dichiarati i caratteri particolari, come i segni di abbreviatura, piuttosto frequenti nei manoscritti medievali, e le varianti grafiche, come la s lunga. In quest'ultimo caso è specificato che carattere si vuole visualizzare nell'interpretativa, in modo da poter vedere, per esempio, la ſ in un'edizione e la s nell'altra.

Dei testi sono stati codificati i fenomeni quali i già citati errori, abbreviazioni, e normalizzazioni, e anche i danni alla pergamena, le parti illeggibili, le cancellature e le raschiature, le sostituzioni, le aggiunte soprascritte e a margine.

La particolarità del codice è la presenza di sedici figure, sotto le quali vi sono le didascalie di spiegazione dell'immagine, più l'homo venarum in 1r, circondato da paragrafi di commento, e con alcune parole scritte sul corpo. I fogli contenenti i disegni hanno richiesto un'attenzione particolare per quanto riguarda la codifica. Le immagini presenti in un testo di norma accompagnano il contenuto dell'opera, senza che vi siano particolari problemi nella comprensione dello scritto se esse non vengono guardate. Vi sono casi, però, in cui le figure sono complementari al testo, e il significato che l'autore vuole veicolare può essere capito appieno solo osservando le immagini e leggendo l'opera. Queste due interpretazioni del rapporto tra figura e testo si traducono in due possibili codifiche, la prima che considera le immagini come a sé stanti rispetto al testo, da codificare racchiudendo gli elementi graphic e figDesc in figure e il testo all'esterno, la seconda che, invece, ritiene i testi in dialogo con le immagini, da codificare all'interno di figure.

Nel caso in questione, i testi sono strettamente collegati alle immagini, poiché non sono semplici indicazioni generiche del contenuto delle illustrazioni, ma sono delle istruzioni che i medici devono eseguire per compiere operazioni complesse e delicate. Le didascalie non possono essere separate dai disegni, pena la perdita di senso, e i disegni non sono completi senza la spiegazione dei casi in cui i cauteri vanno applicati nelle zone indicate. Il trattato non è costituito da un testo a cui sono aggiunte delle figure, il trattato è costituito da disegni e didascalie, tanto più che l'unica parte dell'opera che presenta solo testo è il
proemio.

Per queste motivazioni, sia i paragrafi di testo che riportano la trascrizione delle didascalie, sia le descrizioni estese delle figure, scritte per una questione di accessibilità e in caso non fosse possibile visualizzare le immagini, sono state marcate con l'elemento figure. La descrizione delle figure (figDesc) è stata spostata sopra la trascrizione del testo perché, se non si può accedere alle immagini, è comunque necessario sapere cosa raffigurano prima di affrontare i paragrafi di spiegazione delle operazioni di cauterizzazione. Alle descrizioni delle figure è stato dato uno stile per differenziarle, ed evitare che si crei confusione tra le descrizioni stesse, che sono un intervento del codificatore, e le didascalie dei disegni, che sono parte del trattato.

Il foglio più complesso da codificate è stato l'1r, perché alcune parole si trovano all'interno del disegno, e le didascalie circondano la figura. Alla fine si è optato per raggruppare all'inizio della trascrizione i termini, che sono i segni zodiacali, posti sul corpo dell'uomo, e di porre le didascalie di seguito, aggiungendo una nota di commento per ogni segno, che indica la collocazione nel disegno, e per ogni paragrafo, che ne specifica il collegamento con la figura. Non è stato ritenuto opportuno marcare le didascalie come floatingText interno a figure data la natura del f. 1r, che appartiene, come già accennato, con ogni probabilità ad un'opera sulla flebotomia, di cui il testo di commento all'immagine sarebbe stato integrante. Anche in questo caso, quindi, i paragrafi di commento alla figura sono stati inseriti in figure.

Il testo trascritto e l'immagine del manoscritto sono collegati in modo da poter mettere in evidenza, al passaggio del mouse, la riga che si sta leggendo, sia sulla trascrizione che sulla fonte. Per ottenere questo risultato, le selezioni sono state disegnate manualmente con TEI Zoner, e le coordinate riportate nell'header, e messe in relazione alla riga di testo corrispondente con un sistema di rimandi.

Bibliografia
--------------------
Albertotti, G. (1908). Di un trattato dei cauterii in volgare contenuto in un codice figurato del secolo XIV della Biblioteca Pinali di Padova Notizia e trascrizione, in Atti e memorie della R. Accademia di scienze, lettere ed arti in Padova, pubblicato da Giovan Battista Randi a Padova.

Granata, L., Donello, A., Florio, G. M., Mazzon, A., Tomiello, A., Toniolo, F., … & Zamponi, S. (2002). I manoscritti medievali di Padova e Provincia. Firenze: SISMEL Edizioni del Galluzzo.

Zanchin, G. (2012). In corpore sano. Padova: Nova Charta.
